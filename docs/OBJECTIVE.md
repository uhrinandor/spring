# Projlab objective
Zúzmaraváros hókotróit váratlanul érte a naptár szerint évente ismétlődő tél és a meteorológusok által napokkal ezelőtt megjósolt havazás. A havazás még most is folyamatosan tart, és a letakarított utakat is újra belepi.

A város autói a túl mély hóban elakadnak, de egy vékonyabb hórétegben még tudnak közlekedni. Azonban, ha elég sok autó egymás után letapossa a havat, az adott útszakasz jégpáncéllá válik, és az autók elkezdenek rajta csúszkálni. Ha két autó összecsúszik, az adott sáv járhatatlanná válik. Az autókkal a sofőrök a lakásuk és a munkahelyük között közlekednek, és mindig a legrövidebb járható úton próbálnak eljutni a céljukhoz.

A gazdaság élénkítése céljából minél előbb le kell takarítani az utakat. Ehhez hókotrók állnak rendelkezésre.

Az utak többsávosak is lehetnek. Egy hókotró egyszerre csak egy sávot tud letakarítani. Ha egy autó elakad, de a szomszédos sávot letakarítják, akkor arra tovább tud haladni. Az utak nem csak szintben kereszteződhetnek, vannak hidak és alagutak is. A kereszteződésekben pedig akár négynél több út is összefuthat.

Egy hókotróra egyszerre egyfajta kotrófej szerelhető, de a fejek cserélgethetők. Létezik söprő, hányó, jégtörő, sószóró és sárkány fej is.

A söprő fej oldalra tolja a havat, közvetlenül a hókotró nyomvonala mellé, azaz a szomszédos sávba vagy az út mellé. A hányó fej ugyancsak oldalra, de messzire szórja a havat. A söprő és a hányó fej a lefagyott jeget nem, csak a havat és a feltört jeget tudja eltakarítani. A jégtörő fej a jeget töri fel, de nem takarítja el azt. A sószóró fej által kiszórt só egy idő után elolvasztja a havat és a jeget, és megakadályozza, hogy a lehulló hó megmaradjon az utakon. A só által kifejtett olvadási idő a hó és a jég vastagságától függ. A sárkány fej egy gázturbinával egyszerűen elolvasztja a havat és a jeget a hókotró előtt.

A hókotrók minden egység letisztított útszakaszért pénzt kapnak, amelyből különféle segédeszközöket vásárolhatnak. A fejek árai növekednek az alábbi sorrendben: söprő, hányó, jégtörő, sószóró, sárkány. A sószóró működéséhez sót, a sárkány működéséhez biokerozint kell vásárolni. Ha a só illetve a biokerozin elfogy, az adott fej hatástalanná válik, így célszerű lecserélni egy másik fejre, amíg újabb adag sót illetve biokerozint nem sikerül vásárolni. A legdrágább segédeszköz az új hókotró.

A városban buszok is járnak, amelyeknek (járattól függően) két végállomás között kell minél többször megfordulniuk. Ha azonban egy buszba egy autó vagy egy másik busz belecsúszik, a busz egy adott időre mozgásképtelenné válik.

A játékot kétfajta játékos játssza: buszvezetők és takarítók, és mindkét fajtából több játékos is lehet egyszerre a játékban. A buszvezetők célja, hogy a játék ideje alatt minél több fordulót tudjanak a buszaikkal megtenni. A takarítók a hókotrókat irányítják, cserélgetik a fejeket és vásárolják a segédeszközöket. Nekik kezdetben csak egy hányó fejes vagy egy jégtörő fejes hókotró áll rendelkezésükre, de később újabb fejek és újabb hókotrók is vásárolhatók.

Fontos tudni, hogy Zúzmaraváros tektonikusan aktív területen fekszik, ezért az utak koordinátákhoz való kötése szabályellenes.